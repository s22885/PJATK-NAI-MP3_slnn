Hezychiusz – biskup, żyjący w końcu III i na początku IV stulecia. Znany jest jako egzegeta, który poprawił tekst Septuaginty, w oparciu o tekst hebrajski (recenzja hezychiańska). Jego rewizja tekstu była, w miejsce tekstu Orygenesa, powszechnie stosowana w kościołach w Egipcie i Aleksandrii, lecz równocześnie ostro krytykowana na Zachodzie. W oparciu o jego recenzję, dokonano przekładu ST na dialekt bohairski, również przekład ormiański w niektórych partiach bazuje na recenzji hezychiańskiej[1].

Dawniej sądzono, że skompilował również tekst Ewangelii. Przez Brooke’a F. Wescotta i Hermanna von Sodena Hezychiusz był uważany za twórcę rodziny rękopisów tekstu aleksandryjskiego w wyniku dokonanej przez niego recenzji. Odkrycia rękopisów dokonanych w drugiej połowie XX wieku (Bodmer II, Bodmer XIV-XV) obaliły teorię recenzji hezychiańskiej Nowego Testamentu[2].